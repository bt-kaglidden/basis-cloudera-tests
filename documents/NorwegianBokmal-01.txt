Privatetterforsker: Ansatt i fem år av News of the World
Privatetterforsker Glenn Mulcaire sier han var ansatt i den britiske tabloidavisa News of the World fra 2002 til 2007 og gjorde som han ble bedt om av arbeidsgiveren.

Oppdatert: 29.07.11 kl. 19:45  Publisert: 29.07.11 kl. 19:35

Fredag sendte den tidligere privatetterforsker en Glenn Mulcaires advokater ut en pressemelding etter at nye anklager om avlytting av drapsofre kom fram i den britiske medieskandalen torsdag, skriver The Guardian.

I uttalelsen hevdes det at Mulcaire i praksis var ansatt av den nå nedlagte avisa News of the World i fem år, fram til han i 2007 ble dømt for å ha avlyttet telefonene til folk i kretsen rundt Storbritannias kronprins William.

– Han var ansatt for å jobbe som privatetterforsker og har innrømmet at det innebar å hacke telefoner, heter det i uttalelsen fra advokatene.

– Som ansatt handlet han på ordre fra andre, fortsetter meldingen.

– Det var tidspunkter da han forsto at ordrene kom fra folk som oppriktig ønsket å hjelpe til med å løse kriminalsaker, heter det videre.

Uttalelsen er den andre fra Mulcaire etter at det virkelige omfanget av medieskandalen i Storbritannia ble avslørt i begynnelsen av juli. Da ble det kjent i britiske medier at News of the World ikke bare hadde avlyttet telefonene til kongelige og kjendiser, men også drapsofre og deres pårørende, samt etterlatte etter terrorangrepene i London i 2005.


http://www.nrk.no/nyheter/verden/1.7732158
2011.07.29