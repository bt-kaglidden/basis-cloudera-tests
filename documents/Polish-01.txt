13 Lipca 2005
Zaaresztowali futra

Dzień przed pokazem nowej kolekcji w Rzymie lubuskiej projektantce Ewie Minge sąd zajął ubrania warte 100 tys. euro.

E. Minge pojechała do Rzymu na przegląd Alta Mode - czyli Rzymski Tydzień Mody. Na słynnych Schodach Hiszpańskich pokazywali swoje kolekcje m.in. Valentino, Armani, Dolce&Gabbana. Co roku kilkuset projektantów chce tam zaistnieć. E. Minge zaproszono już po raz drugi. I pojechała - z najnowszą kolekcją. Wczoraj miała ją prezentować. Dzień wcześniej urzędnik sądowy zarekwirował jednak część kreacji - futra o wartości 100 tys. euro. Kolekcja została zatrzymana na wniosek organizatora pokazów Włoskiej Izby Mody. Dlaczego? Nikt nie chciał w poniedziałek dokładnie wyjaśnić. - To nieporozumienie, sprawa mnie nie dotyczy - mówiła E. Minge. W kuluarach imprezy plotkowano, że kolekcję zatrzymano, bo włoski kontrahent projektantki miał długi wobec izby mody.