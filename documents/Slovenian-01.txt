File-Name: <Slovenian-01.txt>
﻿Soršak: Zdaj kaže na usklajeno delovanje dobaviteljev in ne več trgovcev

Poslovni dnevnik - sreda, 26.01.2011 09:47 Tekst: (sta)

Ljubljana - Varuh konkurence Jani Soršak ugotavlja, da trgovci redno sporočajo svoje podatke glede marž in popolnoma spoštujejo zaveze. "Doslej nam ni bilo treba izreči niti ene globe na ta račun," je povedal za Delo. Usklajenega ravnanja trgovcev ni več, so pa zdaj indici, da usklajeno delujejo dobavitelji nasproti trgovcem, je dodal.

Jani Soršak se v teh dneh poslavlja s položaja direktorja Urada za varstvo konkurence, zato ne bo sprožili postopka proti dobaviteljem, verjame pa, da bo v tej smeri delal njegov naslednik. "Imamo kar nekaj elementov. Potem ko smo jim začeli dihati za ovratnik, pa je prišel minister za kmetijstvo z idejo, kako urediti celotno verigo," je dodal.

V slovenski trgovini marže po ugotovitvah urada nikakor niso dva- do trikrat višje kot v Evropi. Kar zadeva kmete, ki najbolj tarnajo, je Soršak poudaril, da noben trgovec ne sklepa pogodb neposredno z njimi, saj je vmes obsežna živilska industrija.

Ob tem je Soršak menil, da se je predelovalski lobi organiziral prek kmetijskega ministra Dejana Židana, in zdi se mu, da zlorabljajo kmete, da bi zase pridobili del marže. "Njihova zamisel, da bodo trgovci popustili pod pritiski in znižali marže, razliko pa prelili k dobaviteljem in kmetom, je rahlo naivna," je ocenil.

Vsi, od kmetov do predelovalcev, pa imajo še veliko rezerv v produktivnosti, s katerimi bi lahko pokrili narasle stroške, je Soršak odgovoril na vprašanje, ali sta torej ves cirkus s pritiski na cene in bojazen v zvezi z rastjo inflacije rezultat globalnih podražitev surovin ali prerazporejanja moči in lobiranja v prehranski verigi. Surovine se dražijo, a ne vse po vrsti in ne na vseh trgih. Poleg tega jih imamo dovolj v skladiščih in blagovnih rezervah, je dejal.



http://www.dnevnik.si/poslovni_dnevnik/1042420071
2011.01.25

