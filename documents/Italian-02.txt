File-Name: <Italian-02.txt>
﻿ANKARA è un alleato critico degli Stati Uniti ed una parte importante dell'Europa»
Discorso di Obama al Parlamento turco:
«Noi non siamo in guerra con l'Islam»
«Cruciale partnership col mondo musulmano». Ai leader iraniani: «Scelgano tra le armi e futuro del loro popolo»
Il discorso di Obama nel Parlamento di Ankara (Ap)
	
	
ANKARA - «Non siamo e non saremo mai in guerra con l'Islam». Quello di Barack Obama davanti al Parlamento turco ad Ankara, a fianco del presidente turco Abdullah Gul, è un discorso forte, in cui sottolinea che gli Stati Uniti considerano «cruciale» la partnership col mondo musulmano e che la Turchia è un «alleato critico» degli Usa e una «parte importante dell'Europa».
TURCHIA NELLA UE - Il presidente americano ha ribadito che il massimo sostegno alla richiesta della Turchia di diventare un membro dell'Unione Europea. Il suo ingresso «allargherebbe e rafforzerebbe» le fondamenta della Ue, ha detto riprendendo il filo del discorso già avviato al vertice Usa-Ue di Praga (che aveva suscitato la reazione negativa del presidente francese Sarkozy). Obama, calorosamente applaudito dai parlamentari turchi, ha sottolineato che gli Stati Uniti non parlano in quanto membri dell’Ue ma come «stretti amici della Turchia e dell'Europa»; la Turchia, ha aggiunto, è unita all'Europa «da più ponti oltre a quelli sul Bosforo». Obama e Gul hanno inviato all'Italia le proprie condoglianze per il devastante terremoto che ha colpito l'Abruzzo <http://www.corriere.it/cronache/09_aprile_06/papa_prego_per_bambini_502481fe-2286-11de-9ce1-00144f02aabc.shtml>.
LOTTA AL TERRORISMO - Turchia e Stati Uniti sono alleati di lungo corso, e possono produrre una «alleanza modello». La Turchia è membro della Nato e il dialogo con Ankara è essenziale, ha ribadito Obama. Sottolinea di voler costruire su quelle che sono «già forti fondamenta», fin qui definite soprattutto in termini militari e di sicurezza, ma che in futuro dovranno espandersi anche nel settore economico. Obiettivo numero uno di questo dialogo è tuttavia la lotta al terrorismo: «Abbiamo discusso su come dare maggiore supporto su questo fronte, ma è chiaro per noi che il terrorismo è sempre inaccettabile». Quindi Obama ha toccato un altro argomento che gli sta molto a cuore: lo sviluppo della tecnologia nucleare in Iran. Rivolgendosi ai leader iraniani ha detto che devono scegliere se «cercare di creare un'arma o creare un miglior futuro per il loro popolo».
TURCHIA-ARMENIA - Infine il presidente Usa ha parlato dei rapporti tra Turchia e Armenia, senza mai citare il termine genocidio, dicendo che gli Stati Uniti ne «appoggiano con forza» la piena normalizzazione. Obama ha spiegato di non avere cambiato idea su una risoluzione del Congresso Usa che parla di «genocidio» degli armeni ma ha precisato di essere incoraggiato dai negoziati tra Turchia e Armenia e di non voler interferire in alcun modo con i negoziati. «Il genocidio degli armeni non è un punto di vista ma un fatto ben documentato sostenuto da ampie prove storiche», aveva scritto l'anno scorso sul suo sito internet durante la campagna elettorale. Oggi, rispondendo a una domanda, ha detto che «il punto di vista è noto e non l'ho cambiato». Ma il presidente americano ha detto di «essere incoraggiato» dai negoziati avviati da Turchia e Armenia per «risolvere una serie di vecchi problemi, compreso questo». «Se le due parti riusciranno a fare progressi affrontando una tragica pagina di storia, tutto il mondo ne sarà incoraggiato».
QUESTIONE STORICA - Gul da parte sua ha ribadito che la questione «non è politica, ma storica»: «Il contesto è quello del 1915, quando l’impero ottomano combatteva su quattro fronti: molte persone persero la vita ma anche la popolazione musulmana soffrì grandemente e nello stesso tempo. Dovremmo lasciare che siano gli storici a sedersi a un tavolo. Abbiamo iniziato dei colloqui con l’Armenia per normalizzare i nostri rapporti, e quando avremo raggiunto una conclusione credo che avremo dato soluzione a molte questioni».

06 aprile 2009(ultima modifica: 07 aprile 2009)



http://www.corriere.it/esteri/09_aprile_06/discorso_obama_turchia_b4d8eaae-22a9-11de-9ce1-00144f02aabc.shtml
2010.05.07
