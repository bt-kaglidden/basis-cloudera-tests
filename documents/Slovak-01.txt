Rybníček zvolal rokovanie v luxusnom hoteli v Turci
Milan Kráľ | 26. januára 2011  15:58
Hoci sa Trenčín topí vo finančných problémoch, jeho primátor Richard Rybníček zvoláva výjazdové rokovania radnice do sto kilometrov vzdialeného štvrohviezdičkového hotela. Mestskí poslanci a úradníci sa v utorok zišli v hoteli Impozant vo Valčianskej doline neďaleko Martina.

Pôvodne malo mesto dokonca hradiť zúčastneným polovicu nákladov, neskôr sa však rozhodlo, že si zaplatia všetko sami. "Najskôr bola dohoda, že si budeme sami hradiť polovicu nákladov, ale vzhľadom na to, aká je teraz situácia, dohodli sme sa, že si budeme platiť sami všetko. Neviem, koľko to bude, predpokladám, že od 50 do 100 eur," potvrdil trenčiansky poslanec Tomáš Vaňo (HZDS).

"Polovicu nákladov malo platiť mesto, potom sme si uvedomili, že by to mohlo byť zvonku vnímané ako etický prešľap. V podniku by to bolo normálne. Ale pretože mesto nie je podnik a spravuje verejné peniaze, môže to byť vnímané ako veľké mínus pre novozvolených poslancov," dodal ďalší člen zastupiteľstva Róbert Lifka (Paliho Kapurková).

Nezávislý poslanec Ján Babič hovorí, že si vie predstaviť aj stretnutie bližšie k Trenčínu a v lacnejšej réžii. O tom, že si bude musieť platiť všetko sám, sa dozvedel až tesne pred odchodom.

Prečo vybral Rybníček práve hotel Impozant, nevysvetlil. Povedal len, že rokovanie mimo mesta nepovažuje za nič výnimočné. "Je úplne jedno, kde to je. Každý si to platí sám zo svojho vrecka. Ide mi o to, že v takomto prostredí sa človek nikam neponáhľa, venuje sa len svojej práci a informáciám, nie je pod žiadnym tlakom. Takéto stretnutia chcem robiť dvakrát v roku," uviedol Rybníček. Hotel podľa obchodného registra vlastnia martinskí podnikatelia Jaroslav Zigo a Jozef Kubinec.

Na rokovaní sa primátor chystal informovať poslancov o tom, aké opatrenia na úrade doteraz urobil a k čomu majú smerovať. Prizval tam aj audítorov, ktorí ich informovali o predbežných výsledkov právnych, finančných a personálnych analýz, ktoré sa v súčasnosti uskutočňujú na mestskom úrade.

Ako už Pravda informovala, audity dal Rybníček robiť ľuďom, ktorých pozná zo svojho predchádzajúceho pôsobenia. Ich firmám 6Wizards, Garant Partner legal a APX zveril zákazky bez výberového konania.

Trenčín má veľké finančné problémy a dlhy. V mestskej kase nebolo ani na decembrové výplaty pre zamestnancov.



http://spravy.pravda.sk/rybnicek-zvolal-rokovanie-v-luxusnom-hoteli-v-turci-pcj-/sk_regiony.asp?c=A110126_155821_sk_regiony_p12
2011.01.25
