Pirmajā aknu transplantācijā izmantotas 343 donoru asinis un asins komponenti
Diena.lv
Trešdiena, 26. janvāris (2011) 16:55 

Pirmajā Latvijā veiktajā aknu transplantācijas operācijā pacienta dzīvību palīdzējuši glābt 343 asins un asins komponentu donori, portālu Diena.lv informēja Valsts asinsdonoru centrā (VADC).

"Aknu transplantācijas operācijas laikā pacientam tika pārliets ievērojams skaits asins komponentu: pārliešanai izmantotā eritrocītu masa tika sagatavota no 52 donoru ziedotajām asinīm, asins plazma no 33 donoriem, plazmas komponents krioprecipitāts tika sagatavots no 26 donoru ziedotās asins plazmas, bet pārliešanai izmantotā trombocītu masa tika sagatavota no 45 donoru ziedotajām asinīm. Lai sagatavotu šos asins komponentus, asinis bija jāziedo 156 donoriem. Tas nozīmē, ka bez asins donoriem aknu transplantācijas operācija nemaz nevarētu notikt," skaidro VADC direktore Gita Ņemceva.

Transplantācijas operācijas laikā tika pārliets arī farmaceitiskais līdzeklis albumīns, kuru sagatavo no asins plazmas. Lai sagatavotu 24 flakonus 20% albumīna ar tilpumu 100 ml, kas tika izmantoti šīs operācijas laikā, tika izmantoti 25 l plazma, bet lai sagatavotu 19 flakonus 5% albumīna ar tilpumu 250 ml, tika izmantoti 12,5 l plazmas. Kopā šo līdzekļu sagatavošanai tika izmantota plazma no 187 donoriem.

Pirms transplantācijas VADC personāls veica arī transplantējamo audu sadarbības izmeklējumus.

Jau ziņots, ka 14.janvārī Paula Stradiņa klīniskās universitātes slimnīcā profesora Jāņa Gardovska vadībā tika veikta pirmā aknu transplantācijas operācija Latvijā. 



http://diena.lv/lat/politics/hot/pirmaja-aknu-transplantacija-latvija-izmantotas-343-donoru-asinis-un-asins-komponenti
2011.01.26
