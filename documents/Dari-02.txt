File-Name: <Dari-02.txt>
﻿شرکت برشنا در نظر دارد برق وارداتی ازبکستان را به ولایات جنوبی انتقال دهد.
۱۳۸۸ ۱۱ ۰۲, جمعه 
 	
 این شرکت در نظر دارد با ساخت یک سب استیشن جدید در کوه قوریغ که در جنوب غرب شهر کابل واقع است زمینه انتقال برق به ولایات جنوبی را فراهم سازد.  در حال حاضر  150 میگاوات برق توسط افغانستان از  ازبکستان خریداری شده  که توسط آن کابل و برخی از شهرهای دیگر کشور از انرژی برق مستفید شده اند اما  قرار است با توسعه شبکه توزیع برق، به طرف ولایات جنوبی، 150 میگاوات برق دیگر نیز از ازبکستان خریداری گردد.  این پروژه قرار است تایک سال دیگر تکمیل شود و منطقه دشت برچی در غرب کابل نیز از برق وارداتی مستفید خواهند شد در حالیکه اکنون حدود 30 فیصد این منطقه از برق دولتی استفاده میکنند. بانک انکشاف آسیایی با پرداخت 81 ملیون دالر کمک بلا عوض این پروژه را تمویل می کند.  قرار داد این پروژه امروز میان وزارت مالیه، بانک انکشافی آسیایی و شرکت برشنا در کابل به امضا رسید.  این پول در بخش های ساخت یک سب ستیشن در جنوب غرب کابل، کیبل برای انتقال برق از دشت چمتله الی کوه قوریغ و توزیع شبکه برق دشت برچی به مصرف خواهد رسید. جلیل شمس رییس شرکت برشنا در نشست امروزی گفت برای انتقال برق وارداتی ازبکستان به ولایات جنوبی ضرورت به یک سب ستیشن در منطقه کوه قوریغ در جنوب غربی کابل است. آقای شمس علاوه کرد با تطبیق این پروژه برای حدود 60000 خانواده برق توزیع خواهد شد و مشکلات مردم این منطقه از ناحیه نداشتن برق را رفع خواهد کرد. مقامات وزارت مالیه میگویند که بانک انکشاف آسیایی تعهد نموده تا 1.6 میلیارد دالر را به صورت کمک بلاعوض در اختیار دولت افغانستان قرار دهد که تاکنون از این مقدار 600 ملیون دالر آن برای تطبیق پروژه ها در کشور به مصرف رسیده است.  عمر زاخیل وال وزیر مالیه افغانستان در کنفرانس خبری روز پنجشنبه گفت: بانک انکشافی آسیایی از جمله تمویل کننده گانی که پروژه های زیر بنایی افغانستان را تمویل میکند. آقای زاخیلوال افزود پروژه انتقال برق وارداتی شمال به سمت جنوب نیز از جمله پروژه های زیربنایی افغانستان است که برق شمال از طریق این شبکه به جنوب انتقال داده خواهد شد.  این پول از طرف بانک انکشافی آسیایی به صورت کمک بلاعوض به وزارت مالیه افغانستان داده شده اما وزارت مالیه این مقدار پول را به صورت قرضه در اختیار شرکت برشنا قرار می دهد.  آقای شمس رییس شرکت برشنا گفت این قرضه تا هشت سال دیگر به دولت داده نمی شود اما پس از آن در مدت 25 سال به تدریج این قرضه به دولت پرداخته خواهد شد.  با راه  اندازی این پروژه قسمت غرب شهر کابل از انرژی برق مستفید خواهد شد.  یک سال پیش  شهر کابل فقط 4 الی 5 ساعت در روز برق داشت، اما با انتقال برق وارداتی کشور ازبکستان از طریق ولایت بلخ، سالنگ و پروان به کابل وضعیت برق کابل بهتر شده است.    	
