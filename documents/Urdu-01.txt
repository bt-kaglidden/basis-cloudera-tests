حزبِ اسلامی: جنگ بندی کی شرط

گلبدین حکمتیار کی زیرِ قیادت افغانستان کے ایک اہم باغی گروپ حزبِ اسلامی کہا ہے کہ اگر افغانستان میں اتحادی افواج اپنے اڈوں میں رہیں تو وہ جنگ بندی پر رضا مند ہونے کو تیار ہے۔

حزبِ اسلامی کا کہنا ہے کہ اگرچہ افغان جنگ کے خاتمے کے لیے ضروری ہے کہ غیر ملکی افواج یہاں سے چلی جائیں لیکن اگر وہ اپنے اڈوں میں رہیں تو ’ہم ان پر حملے نہیں کریں گے۔‘

حزب اسلامی کو افغانستان میں طالبان کے بعد سب سے اہم باغی گروپ تصور کیا جاتا ہے اور اس گروپ کی طرف سے کہا گیا ہے کہ اس نے پہلے ہی امریکیوں کے ساتھ بات چیت کی ہے۔

حزب اسلامی کے سربراہ گلبدین حکمتیار کے صاحبزادے حبیب الرحمٰن نے بتایا کہ ان کے والد جنگ بندی پر تیار ہیں۔

تاہم اسی ہفتے طالبان نے کس بھی قسم کے مذاکرات سے یہ کہہ کر انکار کر دیا ہے کہ جب تک افغانستان میں غیر ملکی افواج موجود ہیں کسی سے کوئی بات چیت نہیں ہوگی۔

حزب اسلامی اور طالبان دونوں کا دشمن ایک ہی ہے یعنی افغانستان کی مرکزی حکومت اور یہاں موجود غیر ملکی افواج۔ لیکن ان دونوں باغی گروپوں کے درمیان بھی مقامی قصبوں اور دیہات کے کنٹرول اور ٹیکسوں کے معاملات پر شدید جھڑپیں ہوئی ہیں۔

گلبدین حکمتیار کو (کوئٹہ شوریٰ طالبان) کے ملا عمر اور (حقانی نیٹ ورک) کے سراج الدین حقانی کے ہمراہ تیسرا اہم باغی رہنما شمار کیا جاتا ہے۔

بی بی سی کے سید شعیب حسن ساتھ ایک گھنٹے پر محیط انٹرویو کے دوران حکمتیار کے صاحبزادے حبیب الرحمٰن نے کہا ’ہم افغان حکومت اور امریکیوں کے ساتھ بات چیت کر چکے ہیں۔ ہم نے ایک فارمولا تیار کیا ہے جس پر پارلیمان اور غیر ملکیوں کے ساتھ گفتگو ہو چکی ہے۔تمام افغان گروپ اس پر متفق ہیں کہ جنگ مسائل کا حل نہیں ہے لیکن امریکی مزید تیس ہزار فوج یہاں بھیج رہے ہیں۔ وہ کہتے ہیں کہ ہم اپنے مخالفوں پر پہلے غلبہ حاصل کریں گے اور پھر افغانستان کے لیے نئی حکمتِ عملی تیار کریں گے۔‘

حبیب الرحمٰن نے کہا کہ یہ امریکی پالیسی مفید ثابت ہونے کی بجائے نقصان دہ ہے لیکن ان کا یہ بھی کہنا تھا انھیں یقین ہے کہ امریکی جلد ہی مذاکرات کی میز پر آ جائیں گے۔’وہ بات چیت کریں گے کیونکہ انھیں معلوم ہے کہ وہ افغانستان میں غیر معینہ مدت تک نہیں رہ سکتے اور جنگ ختم ہونے کے لیے ضروری ہے کہ امریکی افغانستان چھوڑ کر چلے جائیں۔ حزب اسلامی نے امریکی فوج کے افغانستان سے نکل جانے کے لیے ایک معقول اور باعزت منصوبہ تیار کیا ہے۔‘

البتہ گلبدین حکمتیار کے صاحبزادے نے یہ بھی کہا کہ اگر امریکی افواج افغانستان میں ہی رہتی ہیں لیکن اپنے اڈوں میں قیام کرتی ہیں تو بھی جنگ بندی ہو سکتی ہے۔’اگر وہ اپنے اڈوں میں رہیں گے تو ہم ان پر حملہ نہیں کریں گے۔‘

حبیب نے دعویٰ کیا کہ القاعدد افغانستان میں کوئی مسئلہ نہیں کیونکہ جنگ افغان لڑ رہے ہیں۔ ’افغانوں کے درمیان ایک بھی عرب باشندہ نہیں کیونکہ بہت سے عرب عراق کو نکل گئے ہیں۔‘

انھوں نے یہ بھی کہا کہ ان کے خیال میں اسامہ بن لادن افغانستان میں نہیں ہیں۔ انھوں نے اس بات سے بھی انکار کیا کہ پاکستان نے شدت پسندوں کو مدد فراہم کی ہے۔ ’بلکہ اصل صورتِ حال یہ ہے کہ پاکستان مجاہدین کو حراست میں لے کر یا انھیں گرفتار کر کے اتحادی افواج کی مدد کر رہا ہے۔‘

اس ہفتے کے اوائل میں ملا عمر نے کہا تھا کہ طالبان اور افغان حکومت کے درمیان کسی قسم کے امن مذاکرات نہیں ہو سکتے۔ ان کا کہنا تھا کہ مذاکرات کی باتیں اصل میں افواہیں ہیں جو مغرب نے پھیلائی ہیں تاکہ وہ افغانستان میں اپنی فوجی شکست پر پردہ پوشی کر سکے۔



http://www.bbc.co.uk/urdu/world/2010/11/101118_gulbudin_terms_rza.shtml
2010.11.19
