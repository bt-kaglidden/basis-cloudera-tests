File-Name: <Croatian-01.txt>
﻿Mađerić, Nakić i Šolić umjesto Jasena Mesića 

Autor: Zlatko Crnčec
Objavljeno: 20. siječnja 2011. u 17:04

S Božicom  Šolić bi zagrebački HDZ-ovci konačno mogli dobiti  fajtera koji se neće  libiti ući i u tvrđe verbalne okršaje i sa skupštinskom većinom, i s Bandićem na kojeg je posebno ljuta zbog financijskog posrtaja Zagreba

ZAGREB  Gradski odbor zagrebačkog HDZ-a na svojoj je ovotjednoj  sjednici donio odluku o tome tko će zamijeniti novog ministra kulture  Jasena Mesića na funkcijama koje je dosad obavljao na gradskoj razini.  
Tako će funkciju predsjednika kluba zastupnika HDZ-a u zagrebačkoj  Gradskoj skupštini preuzeti Margareta Mađerić, nova članica Skupštine  trgovačkog društva »Zagrebački holding« bit će Danira Nakić, dok će  Mesića u Gradskoj skupštini zamijeniti donedavna saborska zastupnica  Božica Šolić.

Mađerić je u studenom 2002. godine izabrana za predsjednicu Mladeži HDZ-a na nacionalnoj razini nakon što je organizacija bila raspuštena budući da je dotad bila pod kontrolom Ivića Pašalića što je  vodstvo stranke na čelu s Ivom Sanaderom ocijenilo neprihvatljivim.  
Na funkciji predsjednice mladeži bila je sve do studenog 2007, a za to  vrijeme Mađerić je bila i članica predsjedništva stranke.

Trenutno je  članica Središnjeg odbora HDZ-a, a zastupnica u Gradskoj skupštini je  već u drugom mandatu.
Nakić je pak nekadašnja saborska zastupnica  HDZ-a i prijašnja direktorica Hrvatske matice iseljenika. Inače je bila  uspješna sportašica, tri puta je bila izabrana za najbolju košarkašicu  Europe, a ima i srebrnu medalju s Olimpijsklih igara u Seoulu 1988. godine. 

Šolić je svoje saborsko mjesto izgubila nakon nedavne rekonstrukcije  Vlade nakon što je s funkcije ministrice graditeljstva, prostornog  uređenja i zaštite okoliša smijenjena Marina Matulović Dropulić. Pošto  se smijenjena ministrica odlučila vratiti u Sabor, bez zastupničkog  mandata ostala je njena zamjenica u Saboru, Božica Šolić.

Ona je u Saboru često istupala naglašavajući katastrofalno financijsko i gospodarsko stanje Grada Zagreba za koje je okrivljavala gradonačelnika Milana  Bandića i zagrebački SDP. S njom bi zagrebački HDZ-ovci konačno mogli dobiti ono što im dugo nedostaje u skupštini, fajtera koji se neće libiti ući i u tvrđe verbalne okršaje kako sa skupštinskom većinom, tako i  s Bandićem na kojeg je posebno ljuta zbog financijskog posrtaja Zagreba.



http://www.novilist.hr/hr/Vijesti/Zagreb/Maderic-Nakic-i-Solic-umjesto-Jasena-Mesica
2011.01.25