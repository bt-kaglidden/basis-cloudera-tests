Regeringen fremrykker 85 mio. til Østafrika
29. jul. 2011 KL. 19.50 

Regeringen vælger nu at fremrykke en del af bistanden til Afrikas Horn for at afhjælpe sultkatastrofen.

85 mio. kroner, der skulle være sendt til FN’s Fødevareprogram WFP senere på året, sendes nu af sted med det samme. En del af pengene kan bruges til at afhjælpe hungersnøden.

Hertil kommer et bidrag på 2 mio. kr. fra statens nødhjælpspulje til Læger Uden Grænser til at hjælpe somaliske flygtninge i flygtningelejrene i Dadaab i Kenya. 

»Vi ser en sultekatastrofe på mindst samme niveau som i Etiopien i 80'erne, og derfor skal vi gøre alt, hvad vi kan for at forhindre, at katastrofen udvikler sig. Vi får mange henvendelse fra organisationer i øjeblikket, og derfor har vi valgt at handle hurtigt«, siger udviklingsminister Søren Pind (V). 

Enhedslisten er lidt tilfreds
FN har erklæret hungersnød i dele af det sydlige Somalia, som er hårdest ramt med 2,2 mio. nødstedte og hvor over 750.000 er flygtet over grænserne til Etiopien og Kenya, hvor flygtningelejrene er overfyldte.

I Somalia flygter de nødlidende samtidig til Mogadishu havneby, hvor der i forvejen er over 400.000 internt fordrevne.

FN’s fødevareprogram har derfor erklæret Somalia som absolut topprioritet for organisationens nødhjælp. 

Enhedslisten har stillet forslag om, at regeringen sender 50 mio. kroner i udviklingsbistand til Østafrika. Og selv om partiet er glade for, at regeringen fremrykker den hjælp, der allerede er afsat, så er der stadig brug for ekstra penge, siger Enhedslistens Frank Aaen.

»Det er fremragende, at regeringen sender penge af sted med det samme med det forbehold, at det er ærgerligt, at det skal tages fra andre projekter. Desværre er det ofte sådan, at når regeringen siger, at den gør en masse, så er det bare gamle penge, der bliver brugt igen. Derfor mener vi stadig, der er behov for at finde 50 mio. kr. nye penge i bistandsmidler«, siger han.

Men regeringen har allerede givet 96 mio. kroner, før de 85 mio. kroner, er det ikke allerede at gå forrest?

»Vi kan jo se i fjernsynet hver aften, at mennesker dør i store tal, og der er brug for, at verdenssamfundet reagerer meget hurtigere og meget stærkere end i dag, og der bør Danmark gå foran«. 

Enhedslisten mener, at pengene skal komme fra puljen til katastrofer, men ønsker på længere sigt, at penge til situationer som denne skal tages fra forsvarsbudgettet.

Også S og SF har presset på for at sende flere bistandspenge til katastrofeområdet.

Røde Kors mangler penge nu
Danmark har før de nye midler givet 96 mio. kroner til at afhjælpe katastrofen, og i 2011 er der i alt givet 170 mio. kroner i nødhjælp til Afrikas Horn i følge Udenrigsministeriet.

Danmark er det ottende mest bidragende land til katastrofen i Etiopien, og det niende mest bidragende land i Somalia når de nye midler ikke medregnes.

Hos Dansk Røde Kors er alle bidrag velkomne.

»Røde Kors har lige bedt om at få 350 mio. mere fra hele verden, og FN mangler i hvert fald 1 milliard. Derfor kan man ikke sige, præcis hvad Danmark skal give. Det er helt vanvittig vigtigt, at det er nu, pengene kommer. Jo længere tid, der går, jo langsommere kommer operationen op i gear. Vi sætter ikke ting i gang, før vi har pengene«, siger generalsekretær Anders Ladekarl. 


http://politiken.dk/udland/ECE1349191/regeringen-fremrykker-85-mio-til-oestafrika/
2011.07.29