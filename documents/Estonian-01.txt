Fooriristmik Tallinna piiril pidurdab tipptunnil liiklust igast suunast
Avalda arvamust

Tallinna ja Rae valla piiril asuv ristmik ajab tipptunnil umbe nii Tallinna-Tartu maantee ja ei lase liikuma ka Peetri küla elanikke. 

Urmas Jaagant, toimetaja 
24. jaanuar 2011 22:13

Paljudele Peetri küla elanikele ja ka Tartu maanteel liikujatele valmistab peavalu Raudkivi tee ja Tartu maantee ristmik. Esimestele seetõttu, et pealinna poole vasakpöörde sooritamiseks põleb foorituli väga lühikest aega, teisi jälle segab, et seesama foor peatab sujuva liikluse Tallinna-Tartu maanteel, mis teatavasti on umbes 17 000 autoga ööpäevas üks suurima liikluskoormusega teid üldse.

Peetri külavanem Mairiika Kirsimägi on probleemiga kursis, ka talle on külaelanikud ummikuid tekitavast ristmikust kurtnud. „Foor laseb vasakule pöörata ainult kuus sekundit, mille jooksul jõuab sealt praeguste ilmadega läbi kolm-neli autot. Lisaks on seal libe, kerge tõusukoht ja asfalti katab lumepuder,” kirjeldas Kirsimägi.

Neile Peetri elanikele, kes elavad ristmiku lähedal Kuldala asumis, on Raudkivi-Tartu mnt ristmik lähim pääs Tallinna poole. Kui seda teeotsa kasutaks vaid nemad, poleks Kirsimägi sõnul suuremat probleemi ka tipptunnil. Ristmiku koormuse kahe-kolmekordistavad aga need autojuhid, kes lapsi küla kooli viivad ja samuti sama ristmiku kaudu Tallinna pääseda üritavad.

Samas tõdeb külavanem, et pikemat rohelist foorituld sel ristmikul kuidagi lubada ei saa, sest Tallinna-Tartu maantee liikluse sujuvust häirib see ristmik juba praegu liiga palju. Kirsimägi ise kasutab Tallinna sõiduks alternatiivseid võimalus ning on sama soovitanud teha ka kõigil, kes Raudkivi ristmiku üle kurtmas on käinud.

Ülemiste liiklussõlme rekonstrueerimisest loodetakse lahendust

Kui Peetri elanikud pääsevad ummikuist ümber sõites, ei aita see kuidagi Tallinna-Tartu maanteel sõitjaid. Rae vallavalitsuse teehoiuspetsialisti Ain Puna sõnul on ka talle nimetatud liiklussõlme üle kurdetud, kuid tema sõnul on probleem kaugemal, kui vaid üks ristmik - Ülemiste liiklussõlm ei suuda lihtsalt vastu võtta Tartu maantee liikluskoormust.

Rae vald tema kinnitusel olukorra lahendamiseks midagi teha ei saa, kõnealune ristmik asub Tallinna linna haldusterritooriumil. „Tallinn ja maanteeamet on algatanud projektid mille realiseerumine peaks leevendust tooma,” lisas ta, pidades silmas Ülemiste liiklussõlme rekonstrueerimist ja Tartu mnt laienduse ehitamist.

Neis kahes näeb lahendust ka Tallinna transpordiameti liikluskorralduse osakonna juhtaja Talvo Rüütelmaa. Ta kinnitas, et foorisüsteem on Raudkivi tee-Tartu mnt ristil lahendatud parimal võimalikul viisil ning arvestab kõikidest suundadest tulevate liiklusvoogudega.

„Meelevaldne oleks ainult ühest suunast tuleva liiklusvoo eelistamine teisele. Tuleb mõista, et mis tahes linnas puuduvad võimalused ehitada sellised teed, et kõik soovijad mahuksid sõitma ühes kohas ja samal ajal,” sõnas Rüütelmaa. „Juht saab ise tipptunnil sõitmise vältimisega vähendada liiklusummikus kulutatavat aega.” 



http://www.epl.ee/artikkel/591503
2011.01.25