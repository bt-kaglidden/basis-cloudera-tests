File-Name: <Dutch-03.txt>
﻿Vandaag de dag bestaat het leger uit drie soorten machten: de landmacht, de luchtmacht en de marine (zeemacht). Elk van deze machten is natuurlijk weer onderverdeeld in groepen, met elk een eigen taak. Zo heeft de landmacht bijvoorbeeld soldaten, maar ook bijvoorbeeld mensen die de tanks repareren. Doordat er door de jaren heen veel nieuwe ontwikkelingen zijn geweest en dus veel nieuwe wapens, wagens en dergelijke zijn uitgevonden, zijn er dus ook heel wat nieuwe rangen bijgekomen.

Omdat wij wel eens willen weten hoe het er binnen het leger nu echt aan toegaat, gaan we een dagje op de basis kijken. De majoor en luitenant leiden ons vandaag rond, zodat we kunnen zien wat de jongens en meisjes die ons land moeten verdedigen nou eigenlijk leren. 

Als we de kazerne binnenlopen zien we allemaal soldaten poetsen en vegen. Om kwart voor acht vindt er een controle plaats en dan moet alles helemaal schoon zijn. We lopen langs de kamers van de soldaten die druk bezig zijn met het opmaken van hun bed. Irak is op het journaal en er wordt met veel aandacht naar gekeken. Als we door de gangen lopen hoor ik constant ‘Goeiemorgen majoor, goeiedag luitenant’. De majoor legt uit dat er geen ‘groetplicht’ is tegenover hogere rangen, maar wel een ‘teruggroetplicht.’ ‘Dus ook als ik ontzettend chagrijnig ben moet ik de hele dag teruggroeten,’ zegt een jonge soldaat. 
Soldaten slapen met z’n vieren op een kamer, dus veel privacy is er niet. Volgens de luitenant hoort dat simpelweg bij het soldaat zijn. 

De kleine maatschappij die het leger is, kent strenge regels. De rekruten mogen buiten de dienst om twee biertjes per dag drinken, maar zeker niet meer. Discipline, dat is waar het om gaat.

De maarschalk hebben we vandaag helaas niet gezien, terwijl we nou juist zo nieuwsgierig naar hem waren. Misschien had hij een dagje vrij.

