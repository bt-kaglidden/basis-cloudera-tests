طاها طاهری در حاشیه همایش روسای پلیس مبارزه با مواد مخدر روز پنجشنبه ۲۵ دی ۱۳۸۸ (۱۵ ژانویه ۲۰۰۹) به خبرگزاری دانشجویی ایسنا گفت: "سران مواد مخدر باید در شرایط سخت نگهداری شوند."
به موجب قانون ایران "استعمال موادمخدر به هر شکل و طریق، مگر در مواردی که قانون مستثنی کرده باشد" جرم است.
'مسئله مواد مخدر در ایران، یک جریان طراحی شده برای محاصره نظامی ایران است'
آقای طاهری در ارتباط با مسئله تولید و قاچاق مواد مخدر از طریق افغانستان به ایران گفت: "امروز کاملا مشخص شده است که مسئله مواد مخدر در ایران یک پدیده اجتماعی و امنیتی محض نیست. به تعبیر دیگر، مسئله مواد مخدر در ایران، فرآیندی از یک جریان طراحی شده برای محاصره نظامی ایران است."
این مقام مسئول در ستاد مبارزه با مواد مخدر پیرامون حضورنیروهای نظامی خارجی در افغانستان گفت: "مسئله اعتیاد و ورود مواد مخدر به کشور یک توطئه مشترک انگلیسی، آمریکایی و کانادایی است که دراین راستا نیروی انتظامی در حال مبارزه با یک تهدید جهانی است که یک بخش آن مافیای جرم سازمان یافته و موضوع شبکه‌های تروریستی ورود مواد مخدر است،‌در حالی که بخش عمده آن تجارت غیرقانونی این سه کشور و طراحی حساب ‌شده برای محاصره نظامی ایران با بهانه مواد مخدر است و این موضوع، کار را برای پلیس سخت می‌کند.
افغانستان و متحدان بین المللی اش، در سال های اخیر، برنامه گسترده و پرهزینه ای را برای مبارزه با مواد مخدر به اجرا گذاشته اند.
مقامهای افغان می گویند، کشت خشخاش در افغانستان در یک سال اخیر، بیش از بیست درصد کاهش یافته است؛ اما افغانستان کماکان بزرگترین تامین کننده مواد مخدر (تریاک و هروئین) در سطح جهان شمرده می شود.
بنابر آمار سازمان بهداشت جهانی و دفتر کنترل مواد سازمان ملل متحد هم اکنون در جهان بیش از ۲۲۰ میلیون سوء مصرف کننده و معتاد به مواد اعتیادآور وجود دارد که نزدیک به ۱۴ میلیون نفر از آنها مواد مخدری نظیر تریاک، مورفین، هرویین مصرف می کنند.



http://www.bbc.co.uk/persian/iran/2010/01/100115_i07_drugs_drugcontrol_crime.shtml
2010.01.28