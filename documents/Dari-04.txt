تاریخ مختصر افغانستان:
افغانستان در قلب آسیا موقعیت دارد و در طول تاریخ مرکز تمدن های مختلف بوده است. تاریخ کشور ما به عصر سنگ برمیگردد. شواهدی وجود دارد که در آن زمان مردم در شمال کوه های هندوکش زنده گی مینمودند. در عصربرونز (از 3000  الی 2000 هزار سال قبل از میلاد) افغانستان محل تقاطع تمدن بین النهرین با سایر تمدن ها بوده است. افغانستان همچنان محل تقاطع تمدن های اروپا، هندوستان و چین هم بوده است.
ثروت موجود در منطقه و اهمیت ستراتیژیک افغانستان باعث  گردیده تا توجه تمدن های زیادی به آن جلب گردد که میتوان از تمدن های یونان باختری، کوشانیان، ساسانیان،  تیموریان و مغل نام برد. در طول تاریخ، افغانستان در محراق توجه بازرگانان، زایرین، علما و متجاوزین قرار داشته و این همه با وجود ضرر ها،باعث غنای فرهنگی ودینی افغانستان گردیده است. راه ابریشم که از مرکز افغانستان میگذرد، تمدن های غرب و شرق را در جریان سالهای متوالی وصل نموده است.
ادیان مختلف مانند زردشتی، بودیزم و اسلام در افغانستان توسعه پیدا نموده است. آیین زردشتی یکی از ادیان بزرگ دنیا میباشد که توسط زردشت 1200 سال قبل از میلاد در جنوب غرب افغانستان اساس گذاری گردیده است. دین بودایی که توسط زایران هندی در کشور ما معرفی گردیده تا قرن دهم بعد از میلاد یکی از ادیان بزرگ منطقه بود.  صومعه بودایان در بامیان که توسط راهبان بودایی ساخته شده یکی از مثال های غنامندی فرهنگی ماست. دو مجسمه بزرگ بودا که در بامیان در بین قرنهای 4 و 6 میلادی ساخته شده است از جملۀ اولین اقداماتی بود که بودا را در شکل انسان ظاهر نموده است. در زمان کوشانی ها فرهنگ گندهارا به اوج خود رسیده بود.
در قرن 7 میلادی دین مبین اسلام توسط اعراب به افغانستان معرفی گردید و از آن وقت به بعد، افغانستان نقطه تقاطع قدرت ها و تمدن اسلامی بوده است. بزرگترین ساینس دانان، فیلسوفان، شاعران، هنرمندان، مهندسان اسلامی از همین منطقه ظهور نموده اند. بوعلی سینا در سال 980 میلادی در بلخ متولد گردیده است. جلال الدین بلخی، بزرگترین شاعر و فیلسوف اسلامی ازافغانستان میباشد. در قرن 13 میلادی مغل ها به منطقه حمله نمودند و تمام هست و بود آنرا از بین بردند. با ختم امپراطوری مغل، دورۀ تیموریان آغاز گردید. شهر هرات به مرکز فرهنگ و تمدن مبدل شد. در واقعیت دورۀ تیموریان دورۀ رنسانس بود و تمام هنرمندان، شعرا، فیلسوفان و موسیقی دانان در آنجا جمع گردیدند که از آن جمله میتوان از بهزاد (میناتورست بزرگ) و جامی نام برد.
در قرن 16 میلادی، ظهیرالدین بابر امپراطوری بزرگ را ایجاد نمود و افغانستان هم شامل امپراطوری وی میگردید. بعد از ختم امپراطوری مغل ها افغانستان آهسته، آهسته ضعیف گردید و خانواده های مختلف از جمله هوتکیان فرمانروایی نمودند.
افغانستان کنونی در سال 1747 میلادی، با تعیین احمدشاه بابا در جرگه بزرگان اقوام شکل گرفت. احمدشاه بابا 25 سال فرمانروایی کرد و امپراطوری بزرگ را شکل داد. ساحۀ قلمرو او از دریای آمو تا بحیرۀ عرب و از هرات تا پنجاب وسعت داشت. بعد از وفات احمدشاه بابا، افغانستان درگیر جنگ های داخلی گردید. در قرن 19 قدرت های بزرگ وقت نقش کلیدی وعمده  در افغانستان بدست داشتند. کشمکش ها بین انگلیس و روسیه باعث ایجاد مرزهای امروزی افغانستان گردید.
در سال 1838، انگلستان به منظور اشغال افغانستان دست به تجاوز زد که با شکست مواجه گردید. این اولین جنگ افغان-انگلیس بود که برای انگلیس ها ناگوار تمام شد. با به قدرت رسیدن غازی امان الله، افغانستان آزادی و استقلال خود را در سال 1919 میلادی به دست آورد. غازی امان الله شروع به آوردن اصلاحات سریع در کشور نمود که باعث بغاوت حلقه های سنتی گردید و در نتیجه وی در سال 1929 مجبور به ترک کشورشد.
نادر خان دوباره نظم را در کشور اعاده نمود و در سال 1933 به قتل رسید. ظاهر شاه، یگانه پسر نادر خان، بعد از قتل پدر به قدرت رسید. او در چهل سال قدرت پالیسی بی طرفی را در پیش گرفت و میخواست در عین زمان از اتحاد جماهیر شوروی و ایالات متحده امریکا امتیازات اخذ نماید. با تصویب قانون اساسی در سال 1964 افغانستان صاحب شاهی مشروطه گردید. انتخابات در سال های 1965 و  1969 در کشور برگذار گردید. سردار داود با یک کودتای سفید در سال 1973 قدرت را به دست گرفت و نظام شاهی را در افغانستان از بین برد و جمهوریت حاکم گردید.
سردار محمد داود بر مرکزیت تمرکز میکرد و میخواست افغانستان آهسته، آهسته به پای خود ایستاده شود. او طی یک کودتای خونین در 7 ثور 1357 به قتل رسید و حزب دموکراتیک خلق قدرت را به دست گرفت. اوضاع سیاسی افغانستان روز به روز به خرابی میگرایید تا  اینکه قشون سرخ در 6 جدی 1358 مستقیماً به افغانستان لشکرکشی نمود.
تجاوز اتحاد جماهیر شوروی،ده سال ادامه پیدا کرد، باعث بدبختی مردم و تباهی کشور گردید. تمام روستا های افغانستان توسط جیت ها و هلی کوپتر های روسی بمبارد گردید و در مقابل جهاد مردم افغانستان روز به روز تقویت میگردید. و در نتیجه میخایل گرباچف مجبور به آن گردید تا فرمان خارج شدن نیرو های روسی از افغانستان را صادر نماید. آخرین غند روسی در سال 1989 از پل دوستی گذشت و افغانستان را ترک گفت.
در سال 1992 مجاهدین قدرت به دست گرفتند و دولت اسلامی ایجاد نمودند. اما به زودی جنگ های داخلی بین تنظیم های مختلف جهادی آغاز گردید و باعث شهادت هزاران افغان بیگناه گردید. پایتخت ویران شد، اردو از بین رفت و زیربناهای اقتصادی نابود گردید. در سال 1994 حرکت طالبان در جنوب غرب افغانستان شروع به فعالیت نمود. با تسخیر کابل در سال 1996، طالبان، برداشت شان از اسلام را به زور بر مردم تحمیل میکردند.
بعد از حادثه 9 اکتوبر 2001، ایالات متحدۀ امریکا با متحدین خود یکجا مبارزه علیه تروریزم را آغاز نمود و رژیم طالبان سقوط نمود. ادارۀ مؤقت که در بن تشکیل گردیده بود، قدرت را بدست گرفت. در اپریل 2002، لویه جرگه اضطراری دایر و دولت انتقالی اسلامی افغانستان تشکیل گردید. قانون اساسی جدید تصویب و در نتیجۀ آن انتخابات ریاست جمهوری و پارلمانی برگذار گردید.



http://ashrafghani.af/dari/?p=53
2010.01.24

