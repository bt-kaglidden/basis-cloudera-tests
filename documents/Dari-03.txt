File-Name: <Dari-03.txt>
﻿عملیات کنر بین کرزی و مقامات ناتو اختلاف نظر ایجاد کرده است 

عملیات قوای ناتو در ولسوالی نرنگ ولایت کنر که در آن عده یی کشته شدند، بین رییس جمهور کرزی و مقامات ناتو، اختلاف نظر بار آورده است. روز یکشنبه قوای ناتو به کمک سربازان افغانی در قریه غازی خان بر یک خانه حمله نمودند که در آن 10 نفر کشته شدند. 

کشته شدن دست کم 9 نفر در یک عملیات نظامی در شرق افغانستان، بین رییس جمهور کرزی و مقامات ناتو اختلاف ایجاد کرده و این سوال را به میان آورده است که آیا کشته شده گان افراد ملکی بودند و یا مخالفین مسلح.

در اعلامیه یی که توسط دفتر رییس جمهور کرزی به رسانه ها داده شده است، این عملیات قوای ناتو و افغان محکوم شده و در آن تاکید شده است که کشته شده گان همه افراد ملکی می باشند و حد اقل هشت نفر آنها متعلمین بوده اند.

مقامات ولایت کنر از جمله والی و اعضای شورای ملی این ولایت تصدیق کرده اند که تلف شده گان همه افراد ملکی می باشند. اما قوماندان امنیه ولایت کنر خلیل الله ضیایی در این مورد از احتیاط کار گرفته و گفته است که در این مورد تحقیقات هنوز تکمیل نشده است.

به گفته او این هم معلوم نیست که این عده جوانان در این خانه چرا جمع شده بودند و شب را هم در آن سپری کرده اند.

روزنامه نیویارک تایمز از قول یک مقامات ناتو که نخواسته نامش ذکر شود می نویسد، که گفته است، عملیات مشترک قوای ناتو و افغان بر یک گروه صورت گرفته که در ساختن بمب ها دست داشتند و مقامات نظامی می دانستند که این افراد به گروه طالبان منسوب بودند.

مقام ناتو می افزاید، در این عملیات، 9 نفری کشته شده که در ساختن یک شبکه مواد انفجاری دست داشتند. به گفته او این گروه در خود منطقه هم از حملات انفجاری کار می گرفتند. مقام ناتو بیان می کند که این افراد، مسلح بودند و وسایل ساختن بمب ها هم در نزد آنها وجود داشت.

روزنامه نیویارک تایمز می نویسد، رییس جمهور کرزی بخاطری در مورد این حمله قبل از ختم تحقیقات عکس العمل نشان داد که تحت فشار قرار دارد.

اکنون تحقیقات مشترک توسط مقامات ناتو و افغان در مورد این حادثه آغاز شده است.

به نوشته روزنامه بیانات رییس جمهور کرزی و مقامات ناتو در باره این واقعه یک نوع اختلاف را بین دو طرف نشان می دهد. 

روزنامه ادامه می دهد که وکلای ولسی جرگه از ولایات کنر، ننگرهار و لغمان روز دو شنبه بطور احتجاج مجلس ولسی جرگه را ترک نموده و گفتند که تمام 10 نفر کشته شده، افراد ملکی بوده اند. 

اما یک مقام ناتو می گوید، به تعقیب این حادثه در آغاز مقامات رسمی این ولایت گفتند که کشته شده گان همه طالبان می باشند، اما بعداً اعضای شورای ملی از این ولایت به رییس جمهور کرزی تلفون کردند که نظر به خواسته آن ها رییس جمهور کرزی دستور داد که در این مورد تحقیقات آغاز شود.

در گذشته هم تلفات ملکی در نتیجه عملیات قوای ناتو و امریکا در افغانستان فریاد های رییس جمهور کرزی را بلند کرده و اختلافات را بین رییس جمهور افغانستان و متحدین ناتوی وی دامن زده بود.



http://da.azadiradio.org/content/article/1916555.html
2010.01.24

