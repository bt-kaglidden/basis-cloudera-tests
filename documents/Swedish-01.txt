Komiker erkänner lödderattack mot Murdoch
fredag 29 jul 2011

Komikern Jonathan May-Bowles, även känd som Jonnie Marbles, erkände utan omsvep på fredagen att han försökt kasta en ”skumtårta” på mediemogulen Rupert Murdoch. ”Jag har aldrig tidigare känt mig så ödmjuk”, sade May-Bowles efter att han erkänt sig skyldig.

Det var samma ordalydelse som Murdoch yttrade vid den utfrågning i parlamentet där komikern ”tårtade” honom. Utfrågningen rörde Murdochs inblandning i avlyssningsskandalen på News of the World.

Murdochs fru, Wendi Deng, lyckades till stor del avvärja angreppet och blev hjälte på nätet där en kort filmsekvens på lödderattacken lades ut.

James Murdoch, son till Rupert, har också granskats noga för sin roll i avlyssningsskandalen. Han tillåts behålla sin ordförandepost i tv-bolaget BSkyB. För att lugna aktieägarna har han föreslagit att en miljard pund ska betalas ut som kompensation för utebliven affär.

Murdochföretaget News International hade för avsikt att köpa de 61 procent i BSkyB som man inte redan ägde. Men affären avstyrdes till följd av avlyssningsskandalen.

På fredagen meddelade även chefen för brittiska motsvarigheten till Pressens opinionsnämnd, PCC, att hon avgår. Peta Buscombe har kritiserats för sitt och PCC:s agerande i skandalen.


http://www.dn.se/nyheter/varlden/komiker-erkanner-lodderattack-mot-murdoch
2011.07.29


