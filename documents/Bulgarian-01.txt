Плащаме сметките с мобилен телефон вместо с банкова карта

17:16 25-01-2011 Десислава Янкова

Увеличава се броят на транзакциите чрез ПОС-терминал

През 2012-2013 г. ще имаме мобилни телефони с вградена банкова карта в тях, чрез които лесно ще могат да се извършват разплащания. Това прогнозира Марк Антипов, управляващ директор на "Развиващи се пазари” във Виза - Европа. Преди това обаче на българския пазар трябва да се наложи плащането чрез безконтактна технология. С нея разплащането се извършва, без да е нужно картата да се докосва до ПОС-терминала.

Следващата стъпка е вместо карта до терминала да се доближава мобилният телефон. Самото плащане ще се извършва чрез вграден в апарата чип.

От компанията посочиха, че все повече хора избират картовите разплащания пред тези в брой, както в Европа.

У нас средната стойност на една транзакция с карта е спаднала с над 15 процента спрямо предходната година. Това означава, че се увеличава делът на картовите разплащания във всекидневните и ниски като стойност покупки, обясниха мениджърите на компанията. Тоест картодържателите вече използват своите карти и за всекидневни дребни покупки, а не само за големи и по-редки пазарувания. Увеличил се е и средният брой транзакции, извършени с една карта - нарастването през миналата година спрямо 2009 г. е с над 25 процента.

Експертите отчитат повишение от 45 процента при броя на транзакциите, направени на мястото на покупката у нас. Общата стойност на тези транзакции е 535 млн. евро.

Все още България остава традиционно „дебитен пазар”. Това означава, че потребителите предпочитат да се разплащат с дебитни вместо с кредитни карти.

Ситуацията в цяла Европа е сходна, като повече от 70 процента от изхарчените средства са направени с дебитни карти. Това е повишение от 20 процента на годишна база за сумата изхарчени средства и 19 процента при броя на транзакциите.



http://www.novinar.net/news/plashtame-smetkite-s-mobilen-telefon-vmesto-s-bankova-karta_MzQ4Nzs1OA==.html
2011.01.25