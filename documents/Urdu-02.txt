File-Name: <Urdu-02.txt>
میرواعظ اور علی گیلانی پاکستان کے کردار سے مطمئن ہیں، مسئلہ کشمیر بدستور اقوام متحدہ کے ایجنڈے میں شامل ہے،شاہ محمود 	
ملتان (اے پی پی) وزیر خارجہ پاکستان شاہ محمود قریشی نے کہا ہے کہ مسئلہ کشمیر اقوام متحدہ کے ایجنڈے میں بدستور شامل ہے اور اس کو ایجنڈے سے خارج کرنے کی خبر غلط اور بے بنیاد ہے۔ عیدالاضحی کی نماز کے بعد دربار شاہ رکن عالم کے باہر میڈیا سے گفتگو کرتے ہوئے انہوں نے کہا کہ اس طرح کی بے بنیاد اور تصدیق کے بغیر خبروں کی اشاعت سے اصل میں ہم اپنا ہی نقصان کر رہے ہوتے ہیں۔ پاکستان کی موجودہ منتخب اور جمہوری حکومت نے مسئلہ کشمیر کو بھرپور طریقے سے اقوام متحدہ کے پلیٹ فارم پر اٹھایا ہے، حکومت پاکستان کے اس بھرپور اقدام کی کشمیریوں کی قیادت خاص کر میر واعظ عمر فاروق اور علی گیلانی بھی پاکستان کے کردار سے بہت مطمئن ہیں۔ بھارت کی طرف سے کشمیر میں ہونے والے مظالم، ظلم و بربریت اور انسانی حقوق کی خلاف ورزیوں کی ہم مذمت کرتے ہیں اور اس کو بھی ہر سطح پر اٹھاتے ہیں۔ وزیر خارجہ نے کہا کہ اوباما کا بھارت کا دورہ طے شدہ پروگرام تھا۔ امریکہ کے بھارت کے ساتھ اپنی نوعیت کے تعلقات ہیں لیکن اس دورے سے پاکستان کی اہمیت کم نہیں ہوئی۔ ایک طریقہ یہ بھی ہو سکتا تھا کہ اوباما بھارت کے دورے کے ساتھ پاکستان کو بھی شامل کر لیتے لیکن پاکستان کی اپنی ایک اہمیت ہے اور پاکستان کی خطہ میں اس اہمیت کو سامنے رکھتے ہوئے ہی اوباما نے پاکستان کا علیحدہ سے دورہ کرنے کا پروگرام بنایا ہے اور 2011ء میں وہ پاکستان کا بھی دورہ کرینگے۔ سیلابی آفت کے بعد دنیا بھر کے ممالک نے پاکستان کی مدد کی ہے اور مشکل کی اس گھڑی میں ہم ان کی اس مدد کے بہت شکر گزار ہیں۔ دنیا کے جن ممالک نے ہماری مدد کی ہے میں اس سے بہت مطمئن بھی ہوں، اسکے ساتھ ساتھ مشکل کی اس گھڑی میں پاکستانی عوام کا کردار بھی بہت تعریف کے قابل ہے۔ وزیر خارجہ نے کہا کہ ہمارے خطہ میں اسلحہ بدست ایسے لوگ جو اسلحہ چھوڑ کر امن کی بات کرنے کے روادار ہیں اور حکومتی رٹ ماننے کو بھی تیار ہیں، ان سے بات چیت ہو سکتی ہے اور ہونی بھی چاہئے کیونکہ مقصد خطہ میں امن، ترقی، خوشحالی اور باہمی روابط کا فروغ ہے۔



http://search.jang.com.pk/details.asp?nid=484104
2010.11.19