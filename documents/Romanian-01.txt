Cum a eşuat Codul de Bune Practici?
Economie - Cristina Chicoş / cristina.chicos@curierulnational.ro
(citeste alte articole de acelasi autor »)

Sorin Minea: Legea a venit prea târziu şi într-o formă prea complicată
Astfel, mulţi dintre comercianţi şi producători se pierd în termeni necunoscuţi
Dragoş Frumosu: Taxele percepute de retaileri au rămas aceleaşi, s-au schimbat doar denumirile

Legea privind comerţul produselor agroalimentare a fost promulgată de Traian Băsescu în luna octombrie 2009. Producătorii români declarau atunci că aplicarea Codului de Bune Practici ar putea determina scăderea preţurilor din marile magazine, cât şi reducerea taxelor percepute de retaileri producătorilor. Codul de Bune Practici trebuia să aibă condiţiile necesare pentru relaţia producător-retailer, privind negocierile comerciale, preţurile şi condiţiile de plată, promoţiile, compensările şi litigiile. Acesta explică cum se formează preţul de achiziţie şi interzice vânzarea produselor sub acest preţ, interzice practicarea anumitor taxe precum cele de deschidere sau renovare.
Reprezentanţii din piaţa alimentară susţin însă că legea nu are efectul dorit şi a fost mai mult o luptă în zadar. ''În primul rând legea a fost publicată abia acum 2 luni, chiar dacă ea a fost promulgată încă din octombrie 2009. În plus, dacă se aplica de la început, când încă nu îşi dădeau toţi cu părerea şi apăreau pe zi ce trecea noi prevederi, probabil ar fi avut un efect pozitiv asupra pieţei, efectul dorit încă de la începutul discuţiilor pe acest Cod. Dar acum când el a fost construit de prea mulţi oameni, care mulţi nu au cunoştinţe în domeniu sau care au vrut de la bun început să eşueze, e clar că nu vom avea niciodată un Cod al Bunelor Practici aşa cum ne-am dorit. Au apărut o grămadă de tâmpenii, cum ar fi chestia cu termenele de plată pentru nu ştiu ce aberaţie, cu preţul dublu, cu tot felul de denumiri de taxe care nu au făcut altceva decât să blocheze Codul'', a declarat, pentru Curierul Naţional, Sorin Minea preşedintele Romalimenta.
Totodată, acesta ne-a mai menţionat că în forma actuală, Codul nu va putea schimba nimic în piaţa alimentară. ''În forma în care este acum, adică foarte stufos şi foarte complicat cu termeni greu de descifrat, Codul nu va putea produce efecte pozitive în piaţă. Practic el nu va fi de niciun folos. Iniţial el trebuia să aibă două prevederi principale şi foarte importante care puteau rezolva problemele dintre retaileri şi producători, şi anume: definirea corectă a preţului de achiziţie şi interzicerea vânzării produselor sub acest preţ. Dacă se ţinea cont de aceste 2 lucruri, Codul putea schimba ceva în piaţa alimentară şi chiar să scadă preţurile produselor. În schimb, au introdus termeni de contabilitate în ceea ce priveşte preţul de achiziţie care dă mari bătăi de cap tuturor'', a explicat Sorin Minea.

Avem nevoie de o legislaţie clară care să stopeze taxele

De aceeaşi părere este şi preşedintele Federaţiei Sindicatelor din Indrustria Alimentară (FSIA), Dragoş Frumosu, care ne-a declarat că acest Cod nu a avut şi nu va avea niciodată efectul scontat. ''În forma care este acum nu va avea niciodată efectul scontat. Mai ales că cei din Comisia pentru Agricultură au modificat şi preţul de achiziţie, fără să invite la discuţii partenerii sociali. Practic aşa au crezut ei că e mai bine, dar este foarte greşit ce au făcut. În plus, unele noţiuni de taxe au fost schimbate cu alte taxe, Practic nu s-au schimbat decât denumirile, taxele rămânând aceleaşi. Pentru a putea avea efectul dorit Ministerul Agriculturii trebuia să se implice mai mult, trebuia să dea o legislaţie clară care să stopeze taxele percepute de hipermarketuri. Astfel, consumatorul final este şi el mai protejat de toate taxele percepute care măresc preţurile'', a declarat pentru Curierul Naţional Dragoş Frumosu.
Mai mult, acesta ne-a mai spus că ''Ministerul Agriculturii trebuie să facă în aşa fel încât să existe o singură voce din partea producătorilor şi una din partea marilor magazine care să fixeze preţurile de achiziţie, că altfel fiecare îşi apără interesul''.

Speriate sau nu de Cod, supermarketurile sunt mai ''sensibile''

Pe de altă parte, preşedintele Romalimenta ne-a mai spus că în urma discuţiilor purtate pe seama Codului de Bune Practici, supermarketurile au devenit mai flexibile la negocierile cu producătorii. ''Ce este important pentru noi este că supermarketurile sunt acum mai flexibile. Nu ştiu care este cauza, probabil şi-au dat şi ele seama că au sărit calul  şi au devenit mai sensibile. Am ajuns la o relaţie de coordonare, şi nu de subordonare cum era până acum, cu marile magazine, au mai redus din termenele de plată către producători şi au devenit mai sociabili. Probabil şi-au dat şi ele seama că fără producătorii români nu pot face afaceri şi încearcă să îmbunătăţească relaţia cu aceştia'', a subliniat Sorin Minea.
Preşedintele Federaţiei Sindicatelor din Industria Alimentară (FSIA), Dragoş Frumosu, ne-a mai declarat că piaţa alimentară românească are nevoie de legi clare. ''Am observat că primarul Bucureştiului vrea să dea o lege care să mute hipermarketurile în suburbii.  Nu numai că nu este posibil, dar este şi prea târziu pentru magazinele de cartier care au dat faliment demult. Nu sunt împotriva marilor magazine, ci sunt împotriva taxelor pe care le percep şi care omoară producătorii români'', a explicat Dragoş Frumosu.

Care trebuiau să fie efectele Codului?

Ministerul Agriculturii arăta în 2009 că acest Cod de Bune Practici va aduce pentru comercianţii din retail economii de mii de euro. ''Astfel, adoptarea Codului elimină o serie de taxe pentru retaileri, precum taxa de deschidere de magazin, în valoare de până la 15.000 de euro, precum şi cele pentru remodelarea şi modernizarea magazinelor, sau pentru serviciul de vânzare garantată, taxe care se ridică la cel puţin 40.000 euro'', se arăta într-un comunicat al ministerului.
Totodată, Codul de Bune Practici trebuia să elimine sau să diminueze o serie de taxe impuse de hipermarketuri producătorilor români. În primul rând urma să se renunţe la taxele de intrare în magazin, care potrivit surselor din piaţă pot fi cuprinse între 1.000 şi 15.000 de euro.
În plus, taxa de listare a produsului, până acum de 500 de euro pentru fiecare articol în parte, în urma Codului va putea fi negociată.
Pe de altă parte marile magazine au fost împotriva eliminării taxelor. Reprezentanţii hipermarketurilor au cerut în nenumărate rânduri preşedintelui să nu-şi dea acordul pe această lege ameninţând că vor refuza să mai cumpere marfă de la producătorii români. De asemenea, marile magazine preconizează scumpiri ale alimentelor, cauzate de termenul de 12 zile prevăzut pentru plata produselor.  
De cealaltă parte, producătorii români consideră că legea va aduce ieftiniri ale alimentelor de până la 30%, din ianuarie anul viitor.

Comerţul modern va ajunge la 54% din piaţa de retail până în 2015

Comerţul modern, reprezentat de hipermarketuri, magazine de tip discount, cash&carry şi supermarketuri, va creşte de la 45% din piaţa de retail la 54%, până în 2015, arăta un studiu GFK efectuat anul trecut. Deocamdată însă, cifrele arată că românii reduc cheltuielile, cele mai mari scăderi înregistrându-se la produsele nealimentare neesenţiale, şi anume de 9,2%, pe când produsele alimentare de bază au fost cel mai puţin afectate de criză, cu o scădere de doar 3,2%. De asemenea, criza economică a afectat în profunzime şi valorile românilor, care se mută de la putere, aşa cum indicau studiile acum doi ani, la tradiţie.



http://www.curierulnational.ro/Economie/2011-01-25/Cum+a+esuat+Codul+de+Bune+Practici%3F
2011.01.25